<!DOCTYPE html><html lang="pl-PL"><head><meta charset="utf-8"><link href="https://fonts.googleapis.com/css?family=Quicksand:400,500&display=swap" rel="stylesheet"><title>Adaptacja malucha do żłobka 🐭 Mysie Pysie 🐭 Opieka dzienna</title><meta name="viewport" content="width=device-width,initial-scale=1,shrink-to-fit=no"><meta name="description" content="Jesteśmy kameralnym prywatnym żłobkiem działającym w formie dziennej opieki. Dbamy o domową atmosferę, w kilkuosobowych grupach. Posiadamy duży prywatny ogród."><link rel="stylesheet" href="/css/common.css"><link rel="stylesheet" href="/css/post.css"><link rel="icon" type="image/png" sizes="32x32" href="/images/favicon.png"><link href="/lightbox/fslightbox.min.css" rel="stylesheet"><script async src="https://www.googletagmanager.com/gtag/js?id=UA-150025708-1"></script><script>function gtag(){dataLayer.push(arguments)}window.dataLayer=window.dataLayer||[],gtag("js",new Date),gtag("config","UA-150025708-1")</script><link rel="canonical" href="https://mysiepysie.pl/2019/09/01/adaptacja/"><meta property="og:title" content="Adaptacja malucha do żłobka 🐭 Mysie Pysie 🐭 Opieka dzienna"><meta property="og:description" content="Decyzja o zapisaniu dziecka do żłobka, klubu dziecięcego lub punktu dziennej opieki jest dla rodziców bardzo trudna. Z jednej s..."><meta property="og:type" content="article"><meta property="og:url" content="https://mysiepysie.pl/2019/09/01/adaptacja/"><meta property="og:image" content="https://mysiepysie.pl/images/posts/adaptacja.jpg"><style>header .image{background-image:url(/images/posts/adaptacja.jpg)}</style><meta name="generator" content="Hexo 5.2.0"></head><body><div class="overlay"><header><div class="image"></div><h1>Adaptacja malucha do żłobka</h1><p class="date">1.09.2019</p></header><nav><div class="close"><a href="/aktualnosci/"><img src="/images/mp_ic_x_thick.svg" class="close" alt="X"></a></div></nav><main><p>Decyzja o zapisaniu dziecka do żłobka, klubu dziecięcego lub punktu dziennej opieki jest dla rodziców bardzo trudna. Z jednej strony rodzice chcą pracować, z drugiej pragną dla swojego dziecka jak najlepszej opieki. Kiedy jednak decyzja zapadnie i uda się wybrać miejsce, które jest godne zaufania, zaczyna się kolejny trudny moment. Jest to adaptacja maluszka do nowego miejsca i nowej sytuacji.</p><p>Proces adaptacji jest indywidualny dla każdego dziecka, dlatego też rodzice mogą ustalić z opiekunami najlepszą możliwą opcję. Jest jednak kilka zasad, których należy się trzymać, aby proces ten przebiegł jak najłagodniej:</p><ul><li>przed rozpoczęciem adaptacji warto opowiadać dziecku o żłobku, mówić co będzie tam robiło, że będzie się bawić z innymi dziećmi, uczyć się nowych zabaw, piosenek, wychodzić do ogrodu, na spacery. Dobrze jest także wspomnieć o bardziej prozaicznych czynnościach – spożywaniu posiłków, spaniu, o tym, że ciocie będą przewijać, przebierać, uczyć korzystania z nocnika. Nawet jeśli dziecko jest bardzo małe, warto to zrobić, dzieci rozumieją dużo więcej niż nam się czasem wydaje</li><li>warto włączyć maluszka w kompletowanie wyprawki – to również jest okazja do opowiedzenia dziecku o nowej sytuacji</li><li>można przyjść z dzieckiem do placówki i pokazać mu salę, zabawki, opowiedzieć, że właśnie tu będzie spędzać czas – nie jest jednak wskazane, aby czas spędzony z rodzicem w placówce był zbyt długi – dziecko może mieć wrażenie, że już zawsze rodzic będzie z nim przychodził</li><li>pożegnania z dzieckiem warto skrócić do minimum, oraz starać się nie okazywać trudnych emocji – dziecko, które będzie widziało, że rodzic się boi, jest smutny lub niepewny, samo będzie czuło strach i niepewność</li><li>adaptacja, jeśli to możliwe, powinna polegać na stopniowym wydłużaniu czasu pobytu dziecka w placówce. Proponujemy, aby zacząć od godzinnego pobytu i wydłużać go o godzinę każdego dnia. Jeśli widzimy, że dziecko dobrze się czuje, można proces nieco przyspieszyć i po 2-3 dniach spróbować zostawić malucha na nieco dłużej (5-6 godzin). W ten sposób po około 2 tygodniach można dojść do docelowej liczby godzin pobytu. Jest to jednak tylko propozycja i każde dziecko należy obserwować, aby jak najlepiej dopasować się do jego potrzeb. Dużo zależy także od dyspozycyjności rodziców.</li><li>dziecko ma możliwość zabrania ze sobą ulubionej zabawki/kocyka/pieluszki – to też może nieco pomóc w oswojeniu się z nową sytuacją</li><li>przy pożegnaniu z dzieckiem warto powiedzieć, kiedy po nie przyjdziemy – np. po obiedzie, po drzemce, po podwieczorku. Nie można dziecka okłamywać mówiąc: „mama zaraz wróci, zostawiła coś w samochodzie” lub „będę czekała na Ciebie na korytarzu”</li><li>po odebraniu dziecka warto spędzić z dzieckiem jak najwięcej czasu i poświęcić mu uwagę: wybrać się z nim na spacer, pobawić się, jeśli to możliwe porozmawiać o tym, jak spędziło czas</li></ul></main></div><div class="prevNext"><a href="/2019/09/01/dzien-otwarty/" class="prev">Dzień otwarty</a><div class="spacer"></div><a href="/2019/08/31/opieka-dzienna/" class="next">Opieka dzienna, żłobek, klub malucha</a></div><footer><ul><li><a href="/pdf/regulamin.pdf">Regulamin organizacyjny</a></li><li><a href="/pdf/karta-zgloszenia.pdf">Karta zgłoszenia dziecka</a></li></ul></footer><script src="/js/post-back.js"></script></body></html>